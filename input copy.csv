id,document
49858_樓居雜著,性甫先生墓誌銘。文徵明：吾蘇有博雅之士曰朱性甫存理、朱堯民凱，兩人皆不業仕進，又不隨俗為廛井小人之事。日惟挾冊呻吟，以樂求昔人理言遺事而識之；對客舉似，如引繩貫珠，纚纚不能休。素皆高貲，悉費以資其好，不恤也。成化、弘治間，其名奕奕望於郡城之東；人以其所居相接而業又相似也，麗稱之曰「兩朱先生」。正德壬申，堯民死；明年，性父又死。自兩人死，吳中故實往往無所考，而求其遺書亦無所得，惜哉！初，性甫嘗相約為傳，不果；及是塟，而其子以狀來速銘。狀固不若余能詳也。性甫，長洲人，宋樂圃先生之後。曾大父元英，大父叔明，父顥，母周氏。性甫生穎異，少學於里師，覺其所業非出於古人，遂謝去，從杜瓊先生遊。於時東南名士，若吳興張淵，若嘉禾周鼎，仕而顯者，若徐武功有貞、祝參政灝、劉佥宪珏，並折節與交，且推為後來之秀。既而諸老雕落，吳文定公石田先生繼起，而性甫復追逐其間；最後，則交楊儀制君謙、都主客元敬。余視性甫丈人行也，性甫不余少而以為友，視諸公為親。蓋其自少至老，未嘗一日忘取友以自助也。居常無他過從，惟聞人有奇書，輒從以求，以必得為志；或手自繕錄，動盈筐篋。羣經諸史，下逮稗官小說、山經地志，無所不有，亦無所不窺，而悉資以為詩。其詩精工雅潔，務出新意，處追躅古人。古人所著《野航集》，君謙實序之。尤精揩法，手錄前輩詩文，積百餘家。他所纂集，有《經子鉤玄》、《吳郡獻徵錄》、《名物寓言》、《鐵網珊瑚》、《野航漫錄》、《鶴岑隨筆》，總數百卷。既老不厭，而精力不加，又坐貧無以自資，而其書旋亦散去。每撫之嘆息，其意殊未已也，而豈其遽死者耶？性甫性閑慢，待人無鉤距；晚歲嗜酒，婆娑益事閑曠，或時乘醉忤人，人亦不以為異。尤為郡邑大夫所禮。前守洛陽史公、新會林公，先後修郡志，並以性甫從事；歲時鄉飲，必致為上賓，時人榮焉。性父死時，為正德癸酉七月廿又五日，享年七十。是歲十一月甲子，葬陳公鄉愛字圩先塋。娶監察御史張惟善女，生子四人：男延娶湯氏，建娶尹氏；女適金爟、范汝舟。孫七人：男曾、庚、干；女適彭暐、王普、張源、倪宥。曾孫女二人。銘曰：維朱有聞自樂圃君德言孔碩為時令人五百斯年耳孫其秩有賢一人性甫維克其克維何維文之楊維行之祥德懿其章有嗟性甫少也則勤枕經籍書窮終其身抉摘雕捜既揚亦搉豈無利途弗易其樂其髮蒼蒼其視茫茫歸視其家其書滿床樽酒婆娑百年維適彼榮亦崇孰得孰失陳公之鄉有玄者堂既藏既安後永有光。
49022_懷星堂集,湯君墓誌銘：湯自宋世占呉籍為大族；在元尤盛，至君父彥祥，克惇德衍慶；娶楊氏，生君及弟數人，咸樸茂秖飭，競亢厥宗。君諱濱，字宗潤；壯時以白圭之方，充展家業；水陸南北，歲歲無間程。中年而弟渭出仕，尹赤縣，贊宗府君；與諸弟更番出入，君稍以休居。當是時，允明見君昆季交聚堂寢，周旋友于，怡怡如也。子姓數十，伯人給侍左右，儀范甚安整。君出則溫顏忠語，恂恂市裡間，人莫不親而敬之，風致可挹也。君性寬惇，無矯貌，龎而清，多笑容；所存甚厚，煦煦然，恐一人不入其度中。自鄉邦士大夫，皆多其為人。君得子晚，有側出一人曰琮，早死；君方戚，復得側出孿兒二，曰長吉、長慶，又皆死；君不能無悲於中，沾疾凡二年，日就委頓，遂以弘治元年七月二日卒於正寢，年七十有六。其生永樂十二年五月五日也。配袁氏甚賢，有猶子君取之以子視焉，名曰珪，三殤子之未生也；君又以季弟瀚之子璽為後，至是璽與珪以其年十二月庚寅朔奉君柩塟盤門外鳳凰墩上新竁，蓋君所豫營也。君嘗請先叅政記之，而其子今以卒葬之期來使允明續為銘，遂銘。銘曰：終有以慎而遠；有以追君於此，其無可悲。
11170_匏翁家藏集,鄉貢進士陳君墓誌銘：君諱璲，字孟䂓，蘇之吳縣人，陳氏。故業醫，後更業賈，至孟䂓，●然讀書，從儒者游，遂業儒。成化四年，以府學生中應天府鄕試，再試禮部不中，歸而得疾。孟䂓長不滿六尺，然容貌豐碩，當其疾作少間，過予，予初見之，不知其為孟䂓也，頗怪其羸痩至此。乆而疾復甚，竟以成化十三年十二月十三日卒，年止三十六，以十五年正月三日葬於吳山陳灣村。將葬，其父涕泣請銘，而其弟子繆頥、楊循吉數輩且謁予曰：「巳買石琢為碣矣，謹俟。」予許諾，然不忍即銘也。他日，其從兄僉江西按察司事粹之復以書來謝曰：「亾弟得執事銘，吾悲少塞。」乃銘之。予嘗與君同游學宮，應天之試，又與之同㮄，相好，葢知其平生大率無遺行可議也。君家居為易師，弟子亦有取科第者，然其學不專治進士業，兼能古文詞。其與人論事，多不暢逹，至下筆袞袞數百言，叙述輙有條序，勝口舌逺甚。曾大父曰孚敏，太醫院醫士；大父曰有常；父曰振。其配曰姚氏，無子，以弟珩之子田為後。銘曰：「嗚呼孟䂓，以文為業，以學為師，何有作慝而止於斯？此明短折，彼昬耄期，事不可詰，理不可推。嗚呼，升斗之望，垂槖而歸，榖也豐下，相術可非。惟老在堂，孰養與持？家人之悲，學者之思，讀此銘詩，庻其慰而。」
54002_甫田集,明故資善大夫太子少保南京工部尚書山隂何公神道碑：嘉靖十有四年乙未正月廿又八日，南京工部尚書山隂何公致仕卒於家，訃聞，贈太子少保，遣官即其家賜祭，命有司營葬事如制。公諱詔，字廷綸，別號石湖，舉治丙辰進士，授南京工部都水司主事。公有智計，能勤敏任事，會壽王分國之蜀，道出南畿，公承檄扈送，行次荊州，當用民舟入峽，有司集舟千數，公料簡處分，損十之七，審畫道利，隨事節適，中官在事者不令得肆，往復萬里，無少愆佚。繼被檄督造海舟，前政不時給直，事用逋緩，公先事饬申，要以必成而無所系吝，人歡趨之，功是用集，而人得不困。壬子，丁父憂，乙丑，服闋，赴銓，畱為工部營膳司主事。孝皇賓天，山陵事嚴，公分司通州，當轉甓陵下，陸行廻逺，更費浩穰，公規畫趨便，輕舟乘漲輸之，損費十五，人尤便利。正德丁卯，改本部屯田司，歴員外郎、郎中，展采錯事，督率精勤，尤稱職辦。值逆瑾用事，事多猜阻，公守正不阿，為瑾所惡，摭拾他事，下詔獄，乆之無所坐，贖米三百石而釋之。閱三年，庚午，出知永平府。永平在畿內，尤多中貴家，昌黎石珰被盜，誣執十四人，付縣掠，立成獄，公行縣，悉放遣之。鎮守王宏尤誖謾驁，公故不為禮，王石皆瑾黨與，將乘權防公，瑾敗乃已。郡豪殺人，當死，詒其侄使逸去，而文致其罪，侄無以自明，公探其獄而反之。先是，郡苦秋旱，公至，首出系囚而慮之，析律詳讞，多所平反，一時雨澤沾足，飛蝗蔽天，亦不入境，嵗大穰，郡以大治。會盜起郡，流刼四出，公饬甲練兵，繕治樓櫓，作計城守，而耀兵境上，賊聞引去。時諸郡多殘破，而盧龍獨完。壬申，丁繼母憂，乙亥，服闋，改知永州。永即古之零陵，地控衡湘，俗獷而健，郴桂夷獠時時竊發，會用兵，公在行間，諜知兵官隂與賊通，首發其罪，以折賊謀，乃悉眾防堅，遂獲戎首，而盡釋協從，幕府上功，詔進一階，錫白金加幣。在郡三年，平徭薄賦，務恤民隱，而扶微興壞，一如永平郡，又大治。庚辰，陞廣西布政使司右叅政。逋寇王堂狡獪隂賊，而負險不服，眾莫敢睨，公獨犯眾議征之，兵初不競，人為公危，而公不為懾，轉戰而前，竟以得隽，功上，錫金加幣如前。嘉靖癸未，陞福建右布政使，軌道披決，多所緒正。故事，右轄多循黙，逺權無所事事，公摘實諮，事必關決，茍不當其意，輒持不署，或以故事言，則曰：「吾食而不事，是尸祿也。」迄不為止。乙酉，征拜都察院右副都御史，奉璽書巡撫保寧等處，兼都督紫荊等關軍務。公益思振職，發奸譎伏，務肅綱紀，有武臣席寵貴禎，翼奸亡頼，為軍民患，公首劾罷之。先是，境內小警，集逹騎徼衛，而廩之，及是事平，廩稍如故，亦上疏厘革。所疏地方事宜，凡十餘事，悉見施行，風聲四被，所治肅然。丁亥，召為工部左侍郎，有防建敬一亭，亭成，賜防翰林院，加賜銀幣。繼被防督造悼靈后山陵，事竣，賜銀幣如前，有加。明年，己丑，陞南京刑部尚書，防改南京工部，留京宮厰若諸司廨宇，自洪武來百五十年於茲矣，嵗久傾圮，而太廟為甚，因建議興修，始自太廟，以次及太學，次六部諸司，宏偉壯麗，華煥一新，集材庀功，咸有法式，區畫周審，程省自躬，人不得侵牟，解嫚迄功，而民不知擾。初，太廟成，璽書褒嘉，加賜銀幣。方在簡注，而公倦遊矣。先是，公年七十，上疏引年乞休，優詔不允，至是，甲午，再疏，復不允，疏三上，上察其誠懇，乃賜允，給驛以歸。公歴事三朝，閱四十年，歴十有二任，積階自承德郎，歴資至資政大夫，正治上卿，年七十有六乃終。嗚呼，盛哉！何氏，宋相執中之後，自暨陽徙山隂，祖宗政，父防，俱累贈資政大夫，南京工部尚書，祖母王，母沈，繼母董，俱累贈夫人。公生豐碩朗潤，厚黙而願謹，少不好弄，稍長知學，益務勤誠，脩正疆執，處事周審，而退避自將，未嘗以語言先人。居官精敏，前後官簿多在將作茔建之地，材木輸將，泉貨出內，浩穰無隄，而公訾省有程，鉤校維審，人不得並縁為奸，轉輸共偫，日以有贏。初任南曹，帑積才數千，去之日，乃有二十萬，尤事持廉，俸入之外，不一毫妄取於人，亦不以與人，然軌跡夷易，不事矯飾，不收譽名，一時雖若遲頓，而積乆考成，往往出人之右。孝性純至，事二親順謹弗違，一再居憂，能崇禮執節，不飲酒食肉，不預人事。初以主事歸省，念父老，乞欲終養，父怒不許，曰：「吾食息方強，兒乃欲死視我耶？」公不得已，勉出赴官，出未幾，公亡，抱恨終身，毀頓幾滅性。居常儉素自將，室無姬侍，服食取適口體而已。凡三娶，元配唐，繼孫，又繼郭，唐孫俱累贈夫人。男五人，長鏐，次鰲，舉正德丁丑進士，今為刑部左侍郎，又次銓，華亭縣丞，暨國學生鮤，郡學生。女二人，長適縣學生金愚，次適江都主簿章元綱。孫男十一人，景昻，前軍都督府都事，景明，景星，俱國學生，景員，郡學生，餘防。孫女若干人。曽孫男七人。公以卒之明年，丙申，閏十二月十日，葬縣之西余山。至是，侍郎鰲言於某曰：「先人之葬十有六年矣，墓木已拱，而墓上之石未有刻詞，願有請焉。」某生晩，不及識公，而侍郎辱與遊好，不可辭。銘曰：繄何之先，立氏以國，有衍弗遺，膠東維克，孰其引之，宋相則良，山隂之宗，肇自暨陽，顯允尚書，既貞亦谷，入署郎曹，出司民牧，維此盧龍，曰維畿輔，我貞用明，余孰敢侮，零陵之墟，越在荒徼，爰緩弗諼，有允斯蹈，廼言振德，亦懷用柔，以佚以休，以莫不優，五嶺八閩，周遊征逐，玉節煌煌，奠茲南服，天子有詔，式遄其歸，錦衣繡斧，翼我邦畿，何以翼之，糾摭奸究，既貞厥度，亦慎其履，熈帝之載，疇若於工，佥曰詔哉，汝其司空，五材是宜，百工惟敘，有庸斯成，登閎惟制，翊翊王臣，亶貞亦蹇，匪時弗庸，身則既倦，舍旃來歸，為時逸民，胡志之得，而命不辰，顯允尚書，維時德懿，人之云亡，邦國殄瘁，天皇震悼，錫命維優，茂恩煌煌，賁此藏丘，西余嶐嶐，松堂郁郁，龍章在茲，過者必式。
76363_震川先生集,葉文莊公墓地免租碑：吏部左侍郎葉文莊公墓，在崑山城南湓瀆之原。公以成化十年薨於位，朝廷敕葬如制，而墓地猶歲輸官租。嘉靖十六年，天子奉冊寶上祖宗徽謚，推恩海內。詔前代帝王陵寢，及名臣、本朝文武大臣敕葬墳墓好在，官為修治，置守塚，復其人稅，未除者除之。時比境常熟大理寺卿章公格墓用此制，而崑山獨否。至是，民葉奉言於巡撫都御史翁公，下其事於縣。知縣陳侯子佐，移牒常熟，取章卿事以上巡撫。公曰：「文莊公當代名臣，吏宜以丁酉詔書從事。」由是，文莊公墓地始不輸官租云。我國家正統己巳之變，幾成宋南渡之禍。世謂于肅愍公有旋乾轉坤之力。是時公在諫垣，一二日間，疏至七八上。所以裨贊廟謨者實多。信乎臺榭之榱，非一木之枝矣。其明年，皇輿旋軫。公封上匿名書，請為河南之避。在廷之臣，無敢為言者。然斯論所謂「百世以俟聖人而不惑」也。自虜 {{虜 原刻墨釘，依大全集校補。}}酋阿羅入黃河套中，虜{{虜 原刻墨釘，依大全集校補。}}種遂久居不去，為陝西邊患。議者欲驅出之，而連城屬之東勝，田作其間。公奉命往相視，獨以道險遠勞費，又春遲蚤霜，不可田，請增戍守而已。至今上時，言事者銳意欲復河套。既而天子震怒，皆誅死。而後知公所謂時勢之難者，卓見遠識不可及也。公在廣，至今撫臣守其規模，如吳中之于周文襄公。而獨石宣府所築八城七百堡，為邊人長久之利。公所至有所建明，而清明直亮，望重本朝，信一代之名臣矣。天子思股肱之臣，湛恩沾被於墟墓之間；而有司之廢格沮令如此。巡撫公祇奉明詔，修舉曠典，汲汲於師旅飢饉日不暇給之時，其風誼尤可尚矣。賢人君子之沒，遠者數千年，近者數百年，而光顯于世，常如一日。蓋賢者雖歿，而後之賢者相繼而生，故能表章崇奉之，而精神意氣之續，歷世而愈新，此世教所以不墮也。公五世孫鄉進士恭煥，蒙荷天子之恩，感巡撫公之誼及縣侯之勤其事，因請書之于石，以告于後人。
